
<!-- saved from url=(0042)https://web-of-wyrd.nl/xs4all/noor2002.htm -->
<html><head><meta http-equiv="Content-Type" content="text/html; charset=windows-1252">

<title>Yoho NP, BC, Canada 2003</title>
</head>
<body>
<hr>
<p class="dag" align="center">Yoho NP, BC Canada 2003.</p>
<hr>

<li><A HREF="https://uilennest.net/hiking_nico/hike/29/">website</A></li>
<hr>


<p class="dag">DAG 18 - Yoho</p>
<p class="tijd">14:00 uur, Twin Falls</p>
Goh, we zijn zomaar opeens in de backcountry. Berugzakt en wel op weg naar Little Yoho, een backcountry campground in het achterland van Yoho National Park in de Rocky Mountains. Vanmorgen werden we wakker in een bevroren tent onder een grijze hemel. We wilden het toeristische ‘front country’ van Banff even ontvluchten met een dagwandeling in Yoho, maar voor we er erg in hadden hadden we al een ‘overnight backcountry permit’ gekocht bij het visitor center en stonden we de rugzakken in te pakken voor een tweedaagse. Zo gauw we Yoho binnenreden klaarde het in rap tempo op en even later liepen we door een prachtig landschap in ons t-shirt. Blauwe bergstroompjes die van gletsjers komen en bos dat sterk aan regenwoud doet denken. Vermolmd hout overgroeid met mos, varens, gele boompjes, rode struikjes met bessen. De sterke kruidige geur van dennennaalden op ons pad en af en toe een paddestoel. Aaah, wat lekker om weer door het bos te lopen tussen de besneeuwde pieken. De weersverwachting is goed al zal het vannacht op 2100m wel aardig fris zijn.</p>
<p class="tijd">18:00, Little Yoho</p>
Het lieflijke bos werd wat minder lieflijk en wat spannender. Enorme woudreuzen die langgeleden zijn geneuveld en nu onder een dikke laag mos, varens en paddestoelen liggen begraven. Alsof we over een bizar slagveld liepen waar ooit ondenkbare gevechten zijn gevoerd. Het deed me denken aan het gevecht van de wandelende bomen in de ‘Lord of the Rings’, de enten. We naderden de boomgrens en we kregen prachtige uitzichten voorgeschoteld. Witte pieken boven ruisend blauwe beken en spectaculaire watervallen. Continue omhoog, dan weer over velden vol rotsblokken, dan weer over bospaadjes. Ik heb (weer) geen kaart en kon dus niet zien hoelang we over deze etappe zouden doen. Het aantal kilometers staat wel op bordjes aangegeven, maar niet het hoogteverschil. De looptijd is dus niet helemaal goed in te schatten. Uiteindelijk bereikten we na 600m stijgen net na 17:00 de Little Yoho Campground. Een primitieve camping met een poepdoos en een berenpaal om je eten in te hijsen. Er ligt her en der wat sneeuw en er staat een ijskoude wind. Petra’s neus begint al vuurrood te worden en ze zit met een mes en vork op tafel te tikken. Een subtiele hint dat ik moet stoppen met schrijven ben beginnen met koken. Tibetaanse stoofpot die over precies een week precies een jaar over de datum is, jum.</p>
<p class="tijd">20:30</p>
Buiten sneeuwt het en koelt het snel af. We hebben ons even opgewarmd in een ACC hut een paar honderd meter verderop, maar nu zijn we weer aangewezen op wat we in onze rugzakken naar boven hebben gesleept. Gek, normaal gesproken is zo’n eerste trekkingnacht altijd een beetje vreemd, maar we liggen nu al bijna 3 weken in dit tentje met dezelfde jas als hoofdkussen. Het enige verschil is dat we nu geen auto met lekkers naast de tent hebben staan. Het lekkers hangt een paar honderd meter verderop aan een soort ooievaarsnest, waar het via een staaldraad over een katrol naar boven is gehesen. Eigenlijk lijkt het dus helemaal niet zo primitief nu. Ons ‘huis’ staat alleen toevallig op een berg aan een rivier nu. Het is donker en koud. De wereld is piepklein geworden, alleen in de binnentent is nog licht en warmte. De wereld zal zo zelfs nog meer krimpen tot de grenzen van mijn slaapzaak. Knus en een beetje spannend tegelijkertijd. Je weet namelijk nooit helemaal zeker of de elementen niet te heftig worden voor die stukjes tentdoek en dons die je bij je hebt en daar moet je het toch echt mee doen. Yeah, dit is leuk, avontuurlijk. Ik ben blij dat we de frontcountry voor de backcountry hebben verruild.</p>

<p class="dag">DAG 19 – Iceline</p>
<p class="tijd">8:00</p>
Shit. Er komt warme lucht over de bergkam, het vriest niet eens. Dat is niet shit, maar wat wel shit is is dat het als gevolg daarvan is gaan regenen. Wat nog shitter is is dat ik bij wijze van hoge uitzondering de weersverwachting heb geloofd en uit gewichtsbesparing mijn regencape in de auto heb gelaten (grappig hoe je altijd weer nieuwe inschattingsfouten kunt maken). Dat is niet eens shit meer, dat is gewoon kut. Ik vraag me ook af hoeveel water de brander- en etenszakken hoog in de nepboom hebben opgevangen. Om de waterschade te beperkten blijven we voorlopig nog even aan de binnenkant van het tentdoek in afwachting van een lagere luchtvochtigheid aan de andere kant.. zucht...</p>
<p class="tijd">12:30, Iceline</p>
De regen ging over in motregen en hield daarna helemaal op. Het begon wat te waaien en de tent droogde snel. Inpakken, ontbijten en wegwezen. We klommen boven de boomgrens en de wolken stegen met ons mee zodat de meeste toppen alweer zichtbaar werden. Het pad voert voornamelijk over de morraine van de gletsjers en af en toe langs een blauw gletsjermeer. Indrukwekkend alpien landschap, zelfs met dit donkere weer. Terwijl we zitten te pauzeren kruipt er een hondsbrutale chipmunk rond. Af en toe leunt hij tegen m’n been of klimt op een rugzak, bedelend om een hapje. Maf beest.</p>
<p class="tijd">14:30, Yoho Lake Campground</p>
Goh, druk hier, alle picknicktafeltjes zijn bezet. We zijn ook alweer ruimschoots afgedaald naar de regionen die we delen met de ‘dayhikers’ die lichtvoetig met hun ‘daypacks’ voorthuppelen. Soms voel ik me stoer als ik ze tegenkom en soms een lullo met zo’n grote megapack op m’n rug. Maar meestal vind ik het wat jammer als we ze beginnen tegen te komen omdat het toch een teken is dat we niet zo diep meer in de wildernis zitten als we zaten. Eigenlijk zouden we allang hebben moeten lunchen, maar we hebben geen honger. Het was eigenlijk ook niet erg zwaar deze twee dagen en we hebben de afgelopen week verschrikkelijk gevreten overal. We houden het dus bij een soepje en een reepje. Nog een uur en dan zijn we weer bij de auto.</p>
<p class="tijd">20:30, Kicking Horse Campground</p>
Om 16:00 waren we weer afgedaald naar de trailhead.</I> Beneden is het toch een stuk kleurrijker en lieflijker dan in de onwelkome rotsige ijzige wereld 700m hoger. Eigenlijk houden we meer van kleurrijk en lieflijk. In totaal 33 km gelopen met een hoogteverschil van zo’n 1000m, in twee dagen dus. Lekker tochtje.</p>
<P>Nadat we de tent hadden opgezet zijn we ‘nog even’ naar Field gereden. Als beren op een tent vol lekkers wierpen we ons op de Kicking Horse Lodge, waar we verschrikkelijk hebben zitten bunkeren. Het eten was verrukkelijk, alsof we in Frankrijk waren. Nog nooit heb ik aan deze kant van de Atlantische Oceaan zo lekker gegeten. Zelfs de serveerster was Frans om de sfeer compleet te maken. Caribou biefstuk in wijnsaus, met brie en appel gevulde kip. Salade’s met warme kaas, subtiele sausjes en versie sorbets. Alles opgemaakt alsof er een echte chef kok aan het werk was. Nadien $100 armer en een licht schuldgevoel rijker. En lekker rozig na een warme douche en een geweldige maaltijd. Nog even een vodkaatje achter uit de auto pakken en met m’n leesboek relaxen tot de loomheid de ogen doen dichtzakken, net vakantie, aaaah.</p>

</body></html>