<HTML>
<head>
<title>Nieuw Zeeland 2004</title>
<link rel="stylesheet" href="mystyle.css" type="text/css">
</head>
<body>
<hr>
<p class="titel">Nieuw Zeeland 2004</p>
<hr>
<li><A HREF="hiking2004.htm#2004a">De foto's</A></li>
<hr>

<p class="dag">Proloog, Ede, 19 maart 2004</p>
<p class="intro"><I>
Een raar moment, de vooravond van het vertrek. Morgenochtend vertrekken we naar Nieuw Zeeland. Verder dan we ooit geweest zijn en verder zullen we nooit meer komen. Er komen 5 weken vol indrukken aan, vol trektochten, landschappen, natuur en allerlei reispieken en dalen. 5 weken die met donderend geweld zullen worden vastgelegd in mijn verslagen, verhalen, op foto, video en geluid, waarna mijn harde schijf, website en cdrom’s uit zullen puilen van herinneringen en impressies waar ik nog jaren plezier aan zal beleven. Mooi... 
Maar dit moment zal in de vergetelheid verdwijnen. De vooravond van het vertrek is een onbetekenend stipje. Alles is ingepakt, alles is geregeld, de atmosfeer is vol van dat wat komen gaat. Stilte voor de storm. 
Juist op dit vreemde moment komen er bij mij wat merkwaardige gedachten opborrelen. Veroorzaakt door het feit dat ik nog met beide benen in het alledaagse sta en nog helemaal niet in reismodus ben. Mijn rugzak staart me dom aan en ik staar dom terug, is dat nou mijn leven de komende 5 weken? Waarom moet ik nou weer zo nodig zo’n godallemachtig roteind weg. 2 nachten opgevouwen in een vliegtuigstoel om naar de herfst te vliegen terwijl hier overmorgen de lente begint. Waarom kiezen we ervoor om duizenden euro’s uit te geven en vervolgens ruim een maand met mijn jas als hoofdkussen in een klein tentje door te brengen in een groen nat koud land aan de andere kant van de aardkloot. Normaal gesproken hoef ik daar geen seconde over na te denken en ik zou nu lyrische regels en verzen uit mijn reisverslagen kunnen gaan citeren. Ik weet ook best dat ik over een paar dagen zeer breed grijnzend geweldige landschappen in me sta op te nemen en dit weer in lyrische regels en verzen in een nieuwe reisverslag aan het opnemen ben.
Maar nu, aan de vooravond van het vertrek, in het uur dat in de vergetelheid zal verdwijnen, kijk ik vanuit mijn knusse computerkamer naar het natte kille buiten. In mijn comfortabele stoel denk ik aan de reisstress, de vermoeidheid over een paar dagen, de jetlag, de afschuwelijke tropische hitte van Singapore, de verschrikkelijke beruchte sandfly’s van Nieuw Zeeland. Aan de natte voeten tijdens de trektochten, het eentonige eten, de stinkende kleren, de spierpijn, de kou, de regen, de natte spullen, de kleine vochtige kille tent, het geregel, het gezoek, het geplan, het gezeik bij de grenzen, het gehaast op de vliegvelden. Tjemig, thuis is ook best lekker, de laatste thuis-uren tikken weg, comfortabel en warm. Best wel mooi eigenlijk, dat contrast... yeah, best wel mooi...
</I></p>
<hr>
<p class="titel">Kepler Track (4 dagen)</p>
<hr>
<p class="intro"><I>
Na een lange vermoeiende reis, waarbij we 24 uur in vliegtuigen en 17 uur op vliegvelden moesten doorbrengen kwamen we aan de andere kant van de wereld aan. Christchurch, Nieuw Zeeland.
Singapore was verrassend leuk geweest, maar Christchurch was onverrassend onverrassend (jawh, denk daar maar eens over na). Niet dat dat veel uitmaakte, want onze reisdoelen, de nationale parken, lagen vooral aan de andere kant van het zuidereiland en het plan was om daar zo snel mogelijk heen te scheuren.
Aldus geschiedde. In 2 dagen reden we van Christchurch langs de nogal saaie oostkust naar het zuiden, her en der waarschuwingen en bijna-bekeuringen oppikkend omdat we blijkbaar wat keurigheidsregeltjes overtraden ("you must be a overseas tourist"). 
Nadat ik na een avondje voor-teveel-geld-pinguins-kijken ook nog eens een zware koortsige verkoudheid had opgelopen en het structureel begon te regenen werd het onuitgesprokene toch uitgesproken: "dit is het niet he?" zei Petra, "volgende keer gaan we naar Australie of de VS". Hahaha, "yeah, this sucks, nog 4 weken en dan mogen we naar huis".
<BR>
Kortom, we begonnen niet geweldig, maar toen we Te Anau aan de zuidwestkust bereikten veranderden onze stemming recht evenredig met het landschap. Prachtige regenwouden, fjorden, meren en exotische vogelgeluiden. 
Om mijn verkoudheid de kans te geven om zich terug te trekken stelden we de eerste wandeltocht een dag uit en gingen alvast het prachtige Milford Sound bekijken. Een een verplicht nummer en helaas nogal een dure tourist trap, maarja. Dat zijn we ook, tourists.
Maar de volgende dag werden we hikers... of 'trampers' zoals ze hier zeggen. Eindelijk konden we op weg voor onze eerste 'great track' en dat was het, een great track. Het verslag...
</I></p>
<p class="dag">DAG 7 (Kepler 1), 26 maart 2004</p>
<p class="tijd">8:00, Te Anau</p>
<P>Het lijkt een mooie dag te worden. Het waait hard, maar de zon laat zich regelmatig zien. Ik ben herstellende van een flinke verkoudheid (die klote pinguins), maar de koorts en hoofdpijn zijn weg en ik heb vannacht goed en lang geslapen. Het zag er gisteren niet naar uit, maar we gaan het dus toch doen, de Kepler Track. De Kepler is een van de ‘great walks’ van Nieuw Zeeland en we willen tenminste 1 van die ‘great walks’ doen deze vakantie. Ze zijn populair en moeten vooraf worden gereserveerd. Maar het is nu eind maart en dus naseizoen en het lukte probleemloos om tickets te bemachtingen. Het wordt een 4-daagse huttentocht, dus we laten de tent en slaapmatjes in de auto en de auto op de camping. We moeten wel de slaapzakken, warme kleren en voor 4 dagen eten meenemen, dus zoveel gewicht besparen we niet. Vandaag moeten we 19 km lopen en 900m stijgen, al met al toch een aardig zware dag  Ik heb er zin in, erg veel zin. Het wordt de eerste meerdaagse (m.u.v. de oliebollen/champagne hike in januari) sinds mijn vervelende maandenlange knieblessure die ik vlak na Canada opliep. Mijn voeten jeuken. Dus rugzakken inpakken en op weg! </p>

<p class="tijd">12:30, Brod Bay</p>
Prachtig hier. Gematigd regenwoud met varenbomen, mos en paddestoelen. Overal klinken exotische vogelgeluiden, net een echte jungle. En inmiddels ook een woud vol regen en hordes sandflies. Het meest voorkomende wildlife maakt me het schrijven bijna onmogelijk.
Tot nu toe dus Tolkien-achtig regenwoud, zelfs de Alduin rivier uit de film (Lord of the Rings natuurlijk) zullen we over een paar dagen bereiken. 
Vanaf hier gaan we stijgen, 900m tot Luxmore hut, nog 4 uur te gaan. Het schijnt nogal zwaar te stormen daarboven, slik.

<p class="tijd">14:15</p>
Mmm. Al bijna 2 uur zwoegen we bergopwaards. Petra is tot op elke vezel doorweekt en loopt flink te mopperen. Ik heb ergens nog wat droge vezels, maar mijn shirt en sokken zijn doorweekt. Tijdens het lopen zie ik niks, mijn bril beslaat van binnen en regent vol van buiten, allemaal een groene natte waas. Je kan twee dingen doen, je zo goed mogelijk beschermen met zoveel mogelijk lagen regenkleding of het gewoon opgeven en zo weinig mogelijk aantrekken dat nat kan worden. We zijn eigenwijs en doen het eerste, zoals de meesten trouwens. Het is wat te koud voor de tweede optie.<BR>
We zijn nu ongeveer halverwege de klim en het wordt wat lichter naarmate we meer wolken beneden ons laten. Af en toe zien we zelfs wat blauwe lucht en soms hebben we even uitzicht op Te Anau, hoopgevend ver beneden ons. We naderen de wolken en af en toe wordt het Tolkien-achtige woud nog Tolkien-achtiger wanneer de nevelslierten om de bemoste oude bomen zweven. 
Het is druk trouwens. Als het goed is zijn er nog 48 anderen op weg naar Luxmore hut en zijn er 50 anderen op weg van Luxmore hut naar ergens anders (de hut is volgeboekt namelijk).
Brrr, ik krijg het koud. Mijn natte kleding zou allemaal 'sneldrogend' moeten zijn, maar 'snel' is natuurlijk erg relatief. Gelukkig hebben we droge kleren in waterdichte zakken bij ons. Nog zo'n 1.5 a 2 uur zwoegen tot de hut, let's go.

<p class="tijd">17:00 Luxmore Hut (1100m(</p>
Het stopte met regenen en het bos werd ook voor mij weer zichtbaar. Het licht werd gefilterd door de boomtoppen en baardmossen die overal nara beneden hingen in een zacht groen licht.
Een halfuur later bereikten we de boomgrens en zagen we 800m lager Te Anau liggen.Aan de andere kant van de graat keken we de south fjord in. Toch niet helemaal voor niks omhoog gezwoegd. Ruim een half uur later stonden we plotseling voor de Luxmore hut.<BR>
Zoals verwacht is het druk, maar er waren natuurlijk nog slaapplaatsen over. Niet de besten, want we waren niet de eersten, maar ook niet de slechtsten, want we waren ook niet de laatsten. Gewoon een stapelbed in een tochtige kille slaapzaal vol drogende sokken. Behalve de slaapzaal is er de keuken, waar ook een aantal tafels en stoelen staan en waar de ramen een prachtig panorama bieden, hier zit iedereen. Er hangt een wat verrassende sfeer, dezelfde sfeer als op de trails. Een hele andere sfeer dan in de noorse hutten of in de schotse guesthouses aan de West Highland Way. Het is hier, mmm, minder gezellig, de mensen bemoeien zich weinig met elkaar. Het lijken solisten, gemiddeld een jaar of 30 de sexen gelijkelijk verdeeld. Er valt soms zelfs een complete stilte terwijl er zo'n 30 mensen in de ruimte zijn. Niet dat het nou onaangenaam is of dat er een bedrukte sfeer hangt, het is gewoon rustig, wel vredig eigenlijk. Goddank zitten we niet in hetzelfde loopschema als de schoolklas die een dag voor ons uit loopt. Goh, als Petra niet naar de pinguins had geweild dan had ik geen kou gevat en dan waren we gisteren vertrokken en dan had ik nu tussen een groep pubers gezeten, wat kan het leven toch mooi zijn hahaha.<BR>
Behalve wat gezonde vermoeidheid ging het lichamelijk verrassend goed vandaag. M'n knie gaf geen krimp, een opluchting. Mijn verkoudheid is nog niet over en hij heeft zo te voelen nog niet besloten hoe hij op een paar uur bikkelen moet reageren. 

<p class="dag">DAG 8 (Kepler 2)</p>
<p class="tijd">8:00, Luxmore Hut</p>
Een wat ruige nacht. Buiten stormde en regende het en binnen lag iemand gigantisch te snurken. Toen ik tegen schemer ook nog met zware koppijn wakker werd en er een vervelende pijn in mijn enkel voelde kostte het wat moeite om positief te blijven. Maar de snurker werd wakker, de aspirine begon te werken en de regen maakte plaats voor zon. Misschien wordt het nog wel wat dus. Mijn spullen zijn allemaal droog, maar Petra heeft wat problemen. Ze heeft geen sneldrogend shirt gedragen en die is nu nog doorweekt. Ze moet vandaag dus haar enige droge shirt riskeren of in nat goed gaan lopen. Er wordt door de huttenwaardin voor onderkoeling gewaarschuwd omdat we bijna de hele dag onbeschermd over de berkammen lopen, de 'alpine crossing' van deze trek. We gaan nog een paar honderd meter omhoog en passeren de 1450m hoge Mt Luxmore. Als het helder is kunnen we er op. Ah, ontbijt en koffie, veel koffie.

<p class="tijd">12:30, Hanging Valley Shelter</p>
Tjemig, wat een ochtend. De zonneschijn was van korte duur en de huttenwaardin maande iedereen tot spoed omdat er slecht weer op komst was. Niet veel later liepen we in een lange rij door de hagel die keihard horizontaal van rechts kwam. Even later ging de hagel over in sneeuw en de wereld werd witter, kouder en gladder. De route ging vooral over bergkammen en af en toe was het een kunst om op de been te blijven. Stoppen en rusten kon alleen bij de 2 emergency shelters. We zitten nu bij de tweede, vlak voor de afdaling naar Iris Burn Hut. Petra's gezicht spreekt boekdelen, ze vind het niet leuk. Ze is (weer) doorweekt en haar regenhoes die over haar rugzak zat is door de harde wind weggerukt. Naast de regenbroek en thermo ondergoed weer wat voor haar boodschappenlijstje, en wel bij de eerste mogelijkheid. Het bevalt me niets dat haar spullen niet in orde zijn bij deze weersomstandigheden. Toen ik mijn jas opendeed om mijn camera te pakken merkte ik hoe razendsnel ik in de stormachtige wind afkoelde, eng gewoon. Nu rest nog de lange afdaling naar Iris burn Hut, aan de rand van het lokkende regenwoud dat we af en toe diep beneden ons zien liggen.

<p class="tijd">15:30, Iris Burn Hut</p>
Uiteindelijk moesten we toch de dampende relatief warme schuilhut verlaten en weer de kou in waar de hagel en sneeuw nog steeds geweldig horizontaal voorbij joeg. We sleepten ons voort over de graat en als ik achter me keek zag ik Petra diep weggedoken in haar jas en voor de helft wit aan de kant waar de sneeuw vandaan kwam. Maar toen we begonnen af te dalen kwam er snel een einde aan het zware weer. Nog even klonk er een donderklap boven ons, alsof de weergoden woedend waren dat we ontkwamen, maar we werden al opgenomen in de heerlijke groene rust van het regenwoud. Geen storm meer, geen ijskoude sneeuwvingers meer die ons van de graat probeerde trekken. Vredig dwarrelde de sneeuw neer tussen de woudreuzen, waarvan de stammen schuilgingen onder een dikke laag donzig groen mos. Toen we nog verder afdaalden verdween de sneeuw en werd er zelfs even een fel warm licht zichtbaar in het noorden, de zon! Kabbelende beekjes, af en toe een vogel, varens, paddestoelen, wat een heerlijk vredig landschap na het geweld daarboven.
Uiteindelijk bereikten we Iris Burn Hut, waar de gezichten inmiddels bekend worden. Het was een dag van hoogtepunten en dieptepunten, letterlijk en figuurlijk. Vooral voor Petra was het afzien met haar natte kleren en haar afkeer van slecht weer. Ik vond het af en toe even zwaar, maar over het algemeen vond ik het een prachtige dag vol voldoening. Het giet inmiddels weer, dus we zijn min of meer veroordeeld tot de hut. Buiten de hut is trouwens toch niets dan bos, de beschaving is 2 dagen lopen weg. Goh, zo diep zitten we nu in de wildernis van Fiordland National Park. Het enige dat me als einzelganger van het wildernisgevoel afhoudt zijn al die anderen. Met je tentje is toch heel wat intensiever dan in zo'n hut, maarja, met dit weer vind ik het wel best zo. En 'when in rome, do as the romans do'.

<p class="dag">DAG 9 (Kepler 3)</p>
<p class="tijd">7:30, Iris Burn Hut</p>
Zo gauw het licht wordt staat iedereen tegelijk op. Iedereen wordt dan namelijk wakker van iedereen en iedereen ziet dan dat het licht wordt en dat het tijd is om op te staan, euhm. Net als gisteren hadden wij de slaapplaatsen het dichtst bij De Verschrikkelijke Snurker. Niemand wil later opstaan dan een ander en dan later bij de volgende hut aankomen en dan dichter bij De Verschrikkelijke Snurker dan een ander. Toen DVS een van zijn zeldzame stille momenten had hoorden we ze, de kiwi's, de versie met de veren. De huttenwaardin vertelde gisteravond al dat ze hier zaten en deed het geluid na, leuk.<BR>
De sfeer is een stuk levendiger dan gisteren, we hebben nu allemaal hetzelfde meegemaakt en de gezichten worden bekender. Vandaag wordt waarschijnlijk een lange natte regenachtige dag door het regenwoud. Het is bijna allemaal horizontaal en beschut dus we kunnen onze regencapes gebruiken zonder oververhit te raken en misschien lukt het Petra dan ook een keer om droog te blijven. <BR> 
Ontbijt. We hebben voornamelijk droogvoer bij ons en als ontbijt hebben we 'cooked breakfast'. Ei met aardappels, spek en witte bonen, allemaal in gevriesdroogde vorm. Het ziet er niet uit, maar tot onze verbazing smaakt en ruikt het verrassend goed, net echt. Wat echt indruk maakte op onze tochtgenoten was ons toetje, van thuis meegebrachte chocolade mousse. Iedereen stond verlekkerd te staren en we hebben de pan met de lepel maar even de tafel laten rondgaan. Als ruil scoorde ik een bodempje wijn van een amerikaan die 4 dagen lang een fles meesleept, tjemig, ik dacht dat alleen Petra zulke dingen deed.

<p class="tijd">10:00</p>
Wat een prachtige dag. De regen laat gelukkig nog even op zich wachten en we hebben er nu anderhalf uur schitterend regenwoud op zitten. Af en toe komen we door een open stuk en dan zien we de besneeuwde bergen om ons heen. Verse sneeuw, gevallen toen wij daar gisteren liepen. Mijn lichaam is een beetje moe van de afgelopen dagen, maar het is een gezonde vermoeidheid, spierpijn heeft iets weldadigs. Het genot is daarom dubbel zo groot om nu bijna slenterend door dit geweldige groene woud te bewegen. Yeah, dit is lekker en ik zie aan de gelukzalige grijnzen van onze af en toe passerende collega's dat ze er net zo over denken. Mm, ik moet ze alleen niet allemaal laten passeren anders slapen wij vannecht weer naast De Verschrikkelijke Snurker.

<p class="tijd">15:00 Moturau Hut</p>
Sandfly's, sandfy's en nog eens sandfly's. Bijtende vliegjes die in wolken om mijn hoofd vliegen terwijl ik op de veranda van Moturau Hut naar het landschap zit te kijken en te luisteren. Net als met die schotse midges heb ik een soort immuniteit tegen de jeuk. Ze bijten me wel en ik krijg rode vlekken, maar ik heb er verder geen last van. Volgens de boeken kunnen ze niet door kleding heenbijten, maar dat is zojuist als incorect bewezen door een paar exemplaren die door mijn sokken hapten. Het is de hele weg prima weer gebleven, een aangename dag door een mooie omgeving. Het leek wel vakantie. Deze hut ligt aan een groot meer en het is helder genoeg om de besneeuwde toppen daarachter te zien. Mooi plekje. <BR>
Een aanzienlijk deel van de groep is doorgelopen naar rainbow bridge, vanwaar je met de bus naar Te Anau kan. Het lijkt erop dat er maar 7 mensen over zijn, inclusief ons. Ik vind het wel lekker dat we morgen nog een wandeldag hebben.

<p class="dag">DAG 10 (Kepler 4)</p>
<p class="tijd">8:00, Motorau Hut</p>
Net als iedere avond ging iedereen tegen 21:00 naar bed en stond iedereen om 7:00 weer op. We werden gewekt door de vogels en begroet met prachtige luchten boven lake Manipouri, het lijkt weer een kalme dag te worden. Vandaag hebben we een makkelijke wandeling van ongeveer 6 uur terug naar Te Anau en dan zit de Kepler Track er op. Ik vind het een geweldige track, jammer dat het bijna voorbij is. Het smaakt naar meer, maar gelukkig komt er als het goed is ook nog veel meer.

<p class="tijd">12:00</p>
Moe, dorst, honger, pijn. Allemaal in niet zo hevige mate, maar genoeg om het allemaal een beetje zwoegend te laten gaan. We zijn Rainbow Bridge inmiddels voorbij, het punt waar veel hikers de Kepler verlaten en de bus naar elders nemen. We hebben nog ruim 2 loopuren te gaan. We hebben ook de rand van de beschaving bereikt. We lopen langs de Waiau rivier (de Aluin river uit Lord of the Rings) en aan de overkant daarvan ligt de weg, weilanden, bouwwerken.<BR>
Onze gedachten gaan al uit naar 'straks'. Een lekkere douche, vers fruit, glaasje wijn. Yup, het was een goede hike en nu mag het einde wel komen. Maarja, eerst nog een paar uur een beetje zwoegen.


<p class="tijd">15:30, Lakeview Campground, Te Anau</p>
Been there, done that, got the t-shirt. We zijn terug op lakeview campground. De tent staat en de rugzakken zijn ontdaan van vuile was en afval van 4 dagen (al je vuilnis moet je mee terug nemen). De hemel is strakblauw en we staan op het grote tentenveld aan de rand van een eucaliptusbosje waar vogels ons toezingen. Een perfecte kampeersetting en erg lekker om weer wat private space te hebben. Vreemd genoeg was vandaag mijn zwaarste dag terwijl we bijna alleen horizontaal liepen en de rugzakken licht waren zonder kampeerspullen en etenswaren. Ik heb zelden zo'n spierpijn gehad geloof ik, maar geen blessures gelukkig. En nu snel douchen en snoepen!
</BODY>
</HTML>
