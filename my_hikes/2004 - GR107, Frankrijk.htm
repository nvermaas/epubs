<HTML>
<HEAD>
<link rel="stylesheet" href="mystyle.css" type="text/css">
<TITLE>GR107, Frankrijk/Spanje 2004</TITLE>
</HEAD>
<BODY>
<HR>
<p class="dag">GR107, Chemin des Bonhommes, Frankrijk/Spanje - najaar 2004 - 8 dagen</p>
<HR>
<li><A HREF="https://uilennest.net/hiking_nico/hike/21/">website</A></li>
<HR>
<p class="dag">proloog, 26 sept 2004</p>
<p class="tijd">12:00, 'kattencamping'</p>
<P>

Piepend en krakend is de wagen tot stilstand gekomen.
    Niet onze op instorten staande VW Polo, waarvan de snelheidsmeter en kilometerteller al lang niet meer werken,
    zodat we niet precies weten hoe ver we van huis zijn. Maar ik ben het slachtoffer.
    Na 3 weken zonder vrij weekend waarin ik 2 jetlags heb genegeerd, terwijl ik al die tijd een zware verkoudheid probeer te overwinnen.
    Blijkbaar was de lange vermoeiende dag rijden gisteren de druppel. We hadden ons vizier gericht op deze superstille
    boerderijcamping ten noorden van Clermont-Ferrand omdat we daar 2 jaar geleden overspoeld werden door kippen en katten.
    We zijn gek op beesten en met een grijns reden we gisteravond het erf op. Het werd snel schemerig en kouder, maar hoeveel lagen fleece ik ook aantrok, ik bleef het kouder krijgen.
    Even later lag ik rillend in mijn slaapzak, met alle dekens die ik kon vinden over me heen.
    Met sokken, muts en handschoenen aan. 's Nachts sloeg het bibberen om in zweten en het rillen werd duizelen.
    's Morgens was het over. Een beetje zwakjes en verbaasd.
    Verbaasd omdat ik toen ik mijn ogen opendeed ik in een kattensnuit keek.
    Petra had van mijn bewusteloosheid gebruik gemaakt en een kat mee naar binnen gesmokkeld.
</P>
<P>
    Petra vind dat we even pas op de plaats moeten maken, dus vandaag bereiken we Foix niet en morgen beginnen we dus
    nog niet aan onze 9-daagse trektocht over de Pyreneeen. We hebben de tijd, dus geen probleem.
    Even een tandje terug, we blijven hier een dagje hangen tussen de weilanden, omringd door katten en kippen.
    Dat moet te doen zijn.

</P>
<hr>
<P class="dag">Dag 0 - 27 september 2004</P>
<P class="tijd">18:00, Foix (370m)</P>
<P>
    Dit is dat moment waarop ik gespannen word, de overgangsfase van 'niet-hiken' naar 'hiken'.
    De rugzakken zijn ingepakt, we hebben een plek voor de auto en hier beginnen we morgen onze 9-daagse mars in de voetsporen van de Katharen.
    Over 10 dagen moeten we dan hier weer terugkomen met de trein vanuit Spanje. Naja, moeten, we hebben een week speling, een zee van tijd.
</P>
<P>
    Toch geeft de overgang van druk en luxe naar rustig en primitief altijd wat spanning.
    Het verbaast me een beetje omdat het aantal trekkings allang niet meer op 2 handen te tellen is.
    Het heeft iets te maken met dat ik weet dat we het zwaar gaan krijgen, we zullen het heet krijgen, en koud.
    We zullen pijntjes krijgen en zuchtend wensen dat we klaar zijn.
    Maar natuurlijk weegt dat ruimschoots op tegen de mooie momenten en de herinneringen achteraf.
    Ach, zo gespannen ben ik nou eigenlijk ook weer niet. Meer gefocust.
    Niets vergeten, alles nog even nalopen, want 9 dagen lang hebben we alleen de inhoud van onze rugzakken.
</P>
<P>
    De voortekenen zijn gunstig. Het weer is perfect en de voorspelling goed. De auto mag op de camping blijven en de route in het boekje ziet er erg leuk uit.
    Dit gaat een goede hike worden.
</P>
<hr>
<P class="dag">Dag 1</P>
<P class="tijd">7:46, Foix (370m)</P>
<P>
Zonsopgang, met Orion boven mijn hoofd. We zitten op 370m en het is 9 graden.
Ik probeer in te schatten hoe koud het minimaal gaat worden en of ik genoeg kleren bij me heb.
We overnachten op max 1600m, 1200m hoger dan hier. De temperatuurval is 7 graden per 1000m,
dus op een vergelijkbare dag zou dat tegen het vriespunt zijn.
    De kans dat het kouder wordt de komende 10 dagen lijkt me groot, al met al reken ik op een minimum van -5,
    incidenteel, niet te dramatisch. Okay, dus geen fleecedeken mee en geen extra trui.
    We hebben onze zomerslaapzakken mee, misschien was het toch beter geweest om de winterslaapzakken mee te nemen, oh well.
</P>
<P>
3 kwartier na de wekker kruipt ook Petra uit de tent. Ze is nogal sloom 's morgens en de de aanwezigheid van een nest
jonge katten op ons campingplaatsje maakt het haar ook niet makkelijker om zich te concentreren op het klaarmaken van haar spullen.
Gelukkig had ik me vergist in de zonsopgang. Ik dacht dat dat om 7:00 zou zijn in plaats van 7:46.
</P>

<P>
    Nu is het echt. De laatste echte koffie en comfortabele stoel, de laatste keer de auto vol lekkers en warme spullen.
    Alles dat we nu niet meenemen zien we pas over 10 dagen terug. Op naar de horizon, de zon tegemoet!
</P>
<hr>

<P class="tijd">11:00, 850m</P>
<P>
    Ah, we zijn op weg. We zitten inmiddels hoog boven het rumoerige dal waar we het eerste halfuur in de uitlaatgassen van het drukke spitsverkeer van Foix liepen.
    Toen eindelijk de reddende roodgele markering verscheen werden we door het pad boven alles uitgetild en op deze mooie bergweg gebracht.
    Nouja, getild, gebracht, we moesten het wel nog even zelf doen. En op zo'n eerste dag zijn de spieren nog niet soepel en de rugzak nog erg zwaar.
    Maarja, 400m, c'est rien, en binnen een uur was dat leed geleden en konden we genieten van de uitzichten aan beide kanten van de graat.
    Knoestige oude bomen, hier en daar een ruine van een boerderij, en de lucht vol insekten , zwaluwen en roofvogels.
    En dat alles onder een strakblauwe hemel met een temperatuur van rond de 20 graden, niet slecht.
</P>

<P class="tijd">14:00, 770m</P>
<P>
    We gaan aardig snel. We hebben ruim 4 loopuren gemaakt en zijn op een uur lopen van Roquefixade,
    het officiele eindpunt voor vandaag. Er is geen camping in Roquefixade, maar wel 2 gite d'etappes.
    Gite's zijn leuk, maar we kamperen eigenlijk liever, dus we proberen een bivakplekje te vinden bij een bron op ongeveer een halfuur hier vandaan.
    Het valt of staat met het vinden van die bron, en eigenlijk maakt het me niet zoveel uit of het valt of staat.
    Het gaat erg prettig vandaag. Het landschap is eigenlijk niet wat ik verwachtte.
    Eerst eikenbos dat overging in beukenbos. Het is erg groen en 's zomers.
    Voor we via Andorra Spanje bereiken zal het nog wel veranderen.
</P>

<P class="tijd">17:30, bivak</P>
<P>
 Bivak! En wat voor een. We staan op de flank van de berg met een mooi uitzicht het dal in.
    Het lijken hier wat weinig gebruikte weilanden met hoog gras en overal boompjes om je achter te verstoppen.
    De bron is een ander verhaal. De bron voor het vee werkte niet meer, maar ik volgde een pvc pijp naar een grote plas vol insekten en paddevissen.
    Maar het water leek helder en we nemen de gok.
</P>
<P>
    Eindelijk kan ik mijn MIOX zuiveringsapparaatje uitproberen, een wondertje der techniek.
    Het is een piepklein apparaatje dat met bulp van zout en stroom een vloeistof met een oxidant aanmaakt dat het water zuivert.
    Hoe zuiver zuiver is zal ik de komende uren wel merken. In ieder geval hebben we water en dat betekent dus dat we kunnen kamperen.
    </P>
<P>
   Wauw, wat een prachtig licht. De zon zakt langzaam weg en het zachte licht op de verkleurende natuur is een lust voor het oog.
    Zo, nu een soepje maken om het water te testen en Petra gerust te stellen.
</P>

<P class="tijd">19:00</P>
<P>
Het uur van de vrijheid. De tent staat in het mooist licht dat ik me kan voorstellen,
    op een van de mooiste plekken die ik me kan voorstellen.
    De krekels en vogels doen een wedstrijdje sfeergeluiden en de kerkklok van het gehuchtje
    <a href="https://www.google.com/maps/place/09300+Leychert,+Frankrijk/@42.9502889,1.7327143,80a,35y,222.42h,78.52t/data=!3m1!1e3!4m6!3m5!1s0x12af0e8efeab7653:0x406f69c2f435980!8m2!3d42.94386!4d1.729941!16s%2Fm%2F03m8my6?entry=ttu" target="_blank">Leychert</a>,
    net beneden ons, doet vrolijk mee.
    Ik heb de vrijheid om hier te kunnen zijn en om hiervan te kunnen genieten.
    Regels en verboden gelden even niet, net als tijdschema's en plannen.
    Niemand die me dit uur kan afnemen, een magisch uur, totdat de zon achter de horizon verdwijnt.
    Zonde om nog langer te schrijven, ik ga nog even genieten.
</P>
<hr>
<P class="dag">Dag 2</P>
<P class="tijd">8:00</P>
<P>
Zo mooi als de zonsondergang was, zo mooi is de zonsopgang. Het dal is een zee van mist waar af en toe wat boomtoppen uitsteken.
    De volle maan zakt naar het westen...
    uhoh, het vredige tafereel wordt nogal wreed verstoord, jachtgeweren knallen, vlakbij, honden janken.
    Even bukken... waar was ik?
    Oja, de zon verlicht de bergtoppen en de volle maan begint te vervagen. De eerste zonnestralen raken de mist, dus die zal zo wel verdampen.
    Prachtig hier, heel mooi, wel even buiten schot blijven. Maar zoals de lijsterbes en meidoorn ons gisteren de weg naar de bron toonden,
    zo beschermen ze ons nu tegen de blikken van de jagers. Niet gek om de bomen te vriend te hebben.
</P>
<P class="tijd">13:00</P>
<P>
De eerste dagen zijn altijd wat zwaar. Het proces van wanderlust naar wandelrust is niet helemaal pijnloos,
    en vanochtend voel ik de pijn een beetje. Het laatste uur was een gemene klim van bijna 400m,
    geen pretje met een lichte hoofdpijn en stijve spieren van 'dag 1'.
</P>
<P>
    Het is niet allemaal kommer en kwel trouwens. We braken een beetje gehaast op vanwege de jagers,
    en zwoegden superstram met koude spieren en zere voeten de laatste 100m omhoog naar de top van de berg waaronder we kampeerden.
    En daar lag Roquefixade. In mijn hoofd uitgegroeid tot een stad waar we al sinds gisterochtend naar op weg waren.
    In werkelijkheid een piepklein gehuchtje. Erboven torende een kasteelruine en in de werde werd de berg met het Katharenbolwerk Montsegur zichtbaar.
    We wandelden Roquefixade binnen en werden begroet door een paar dromerige honden, die als tolgeld een aai over hun bol verwachtten.
    4 honden verder troffen we wat vriendelijke dorpelingen die ons naar het dorpsfontein verwezen voor drinkwater.
    Op mijn vraag of het drinkwater was antwoordde een oude baas "je suis quatrevingtans et je suis pas mort!",
    hij heeft het tot 80 geschopt terwijl hij er elke dag van drinkt.
    </P>
<P>
   Met moeite verlieten we dit dromerige stipje op de kaart.
    We hesen de te zware rugzakken op de pijnlijke schouders en sloegen het pad in richting de berg met het kasteel in de verte, Montsegur, het einddoel voor vandaag.
    Inmiddels zijn we Montsegur op minder dan 2 loopuur genaderd. We komen zo eerst door het dorp Montferrier en dan nog een flinke klim.
    En dan maar hopen dat er een camping is. Het is warm, 20 graden, maar het lijkt veel warmer.
    Van mij mag de temperatuur wel een graad of 10 omlaag.
</P>

<P class="tijd">17:00, Montsegur (970m)</P>
<P>
Eindelijk, Montsegur. Het viel me zwaar vandaag, mijn benen zijn pap en mijn spieren trillen.
Maar wat een heerlijk dorpje. En het belangrijkste, een camping! Piepklein en alleen voor tentjes.
EUR 2.60 pp, inclusief douche. Behalve wij staat er 1 ander tentje.
De tent staat onder een lijsterbes inclusief lijster en het zonnetje probeert me in slaap te sussen.
Maar nog even niet even wat brood en douchemuntjes halen, en het dorp bekijken.
</P>

<P class="tijd">18:00</P>
<P>
De buit: melk, kaas, tomaten, brood en chocoladetoetjes.
    Klinkt allemaal doodgewoon, maar voor ons de ingredienten voor een feestmaal.
    Volgens Petra kunnen we naar huis omdat we in 2 dagen alle hoogtepunten en dieptepunten hebben gehad.
    Een beetje overdreven, maar dat we na 2 dagen een camping met drinkwater al als iets luxe zien,
    en een pak melk en 2 tomaten als een culinaire verwennerij, zegt wel wat.
</P>
<P>
    Op dit moment bevindt ik me in zo ongeveer de best denkbare situatie. In rust na een vermoeiende dag aan een tafel vol eten.
    In de buitenlucht tussen de bomen met krekels en vogels als achtergrondkoor.
    Geen televisie, geen computer, geen haast. De enige afhankelijkheid zijn de natuurlijke ritmen.
    Het wordt straks donker en wij worden straks moe. Jawh, op een of andere manier lijkt het leven op die
    natuurlijke ritmen altijd erg goed te bevallen. Ik vraag me af hoe dat komt.
</P>
<hr>
<P class="dag">Dag 3</P>
<P class="tijd">8:00, Montsegur</P>
<P>
De volle maan gaat onder, de zon komt op, en wij kruipen onder vogelgejuich uit de tent.
    Ik verwachtte de traditionele dag-3 klap vol spierpijn en hoofdpijn, maar dat valt mee.
    Nu eerst de restjes van onze copieuze maaltijd wegwerken en dan 4 loopuren naar Camurac.
    Ongeveer 600m dalen en 800m stijgen.
</P>

<P class="tijd">11:30, Petail (605m)</P>
<P>
De klap kwam later, uit een totaal onverwachte hoek.
    Ik zat te genieten van de zonsopgang en me vredig af te vragen hoe dit soort natuurlijke meditatie in zen en druidisme naar voren kwam.
    Opeens verduisterde de zon en kwam er een sjacherijnige kop in beeld.
    Het was de onvriendelijke fransoos die gisteravond met een groot mes paddestoelen liep te graven op de camping.
    Hij mompelde iets over sigaretten en ik zei dat ik niet rookte.
    Vervolgens vroeg hij of ik geen hoestpastilles had omdat hij last had van mijn gekuch, oeps.
    Hij begon nog veel meer te zeggen dat ik allemaal niet begreep en ik dat zei stapte hij op me af en zei
    "comprends pas francais!?". Ik zei "non" en gelijk gaf hij me een stomp en vroeg of ik dat dan wel begreep.
    Ik schrok me rot. Dankzij mijn dikke kleding kwam de klap nauwelijks aan, en de barbaar vroeg "encore?". Of ik nog een klap wilde.
    Eigenlijk had ik uit mijn vel moeten springen en hem op zijn bek moeten slaan, we waren immers met z'n tweeen.
    Maar ik bleef (gelukkig) heel kalm en zei gewoon "non". Hij zie iets, kuchte, en wees op mij.
    Ik kuchte en hij zei "oui! arretez ca!", dat ik daarmee moest ophouden, en hij beende weg.
    Achteraf werd ik nog wel een paar keer heel kwaad, en dan draai je alternatieve scenario's af in je hoofd.
    Maar eigenlijk zouden die scenario's allemaal slechter afgelopen zijn.
    Ik geloof dat ik dit maar als oefening in incasseren en tolarantie beschouw.
    Wel toepasselijk, aan de voet van Montsegur, waar intolerantie zoveel leed heeft veroorzaakt dat het 800 jaar later nog doorklinkt in de vorm van dit wandelpad.
    Tsja, wat pik je wel en wat pik je niet. En wat zijn de consequenties van het een of het ander.
</P>
<P>
    Verder is het een prachtige dag. We hebben inmiddels na 2 loopuren de vallei bereikt en zijn daar tegen een geweldig plekje aangelopen.
    Een picknickplaats in het bos aan een kabbelend riviertje. Een perfect bivakplekje, ware het niet dat we nog 600m moesten stijgen naar Comus.
    Maar vandaag is de korste dag, dus tijd zat om hier even de kalmte op te snuiven in het zonnetje.
    Het gaat stukken beter dan gisteren, het lijkt er zelfs op dat we eerder 'ingelopen' zijn dan normaal.
</P>

</BODY>
</HTML>
