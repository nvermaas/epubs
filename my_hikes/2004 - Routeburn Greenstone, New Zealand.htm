<HTML>
<head>
<title>Nieuw Zeeland 2004</title>
<link rel="stylesheet" href="mystyle.css" type="text/css">
</head>
<body>
<hr>
<p class="titel">Routeburn & Greenstone Track (5 dagen)</p>
<hr>
<p class="intro"><I>
Na de succesvolle Kepler Track zaten we beter in ons vel, dit smaakte naar meer! Maar eerst hebben we het een paar dagen lekker rustig aan gedaan en onszelf op een cruise naar de Doubtful Sound en de Tasman zee gestuurd. Over meren en door smalle fjorden helemaal dwars door het schitterende Fiordland National Park naar zee. Eerlijk gezegd ben ik er niet zo gek op om een dag lang opgesloten te zitten in bussen en boten met andere stervelingen, maar de dolfijnen en zeehonden maakte het verlies aan controle ruimschoots goed en een dagje zitten tussen twee trekkings in is ook best wel lekker.<BR>
De volgende dag reden we naar Queenstown. Een stad die bruist van de buitensport en toerisme. We hadden erg veel geluk met de Kepler en dit geluk herhaalde zich moeiteloos toen we ons gingen inschrijven voor de Routeburn Track, weer een van de populaire Great Walks. Dit geluk kostte wel 210 NZD (zo'n 100 euro) voor 4 hutten en transport van en naar de trailheads.
Omdat de Routeburn ons 3 dagen aan de verkeerde kant van de bergen zou brengen besloten we er de Greenstone Track bij aan te plakken. Zo zouden we na 5 dagen in een hoefijzervormig route weer terugkomen bij Lake Wakatipu, waar we zouden worden opgepikt door een boot.<BR>
Nadat alles was geregeld ontvluchtten we Queenstown. We stonden er al op de camping, maar het was toch wat te druk allemaal. Het stille Glenorgy beviel ons beter en dat was ook de plek waar we opgepikt zouden worden voor onze wandeling...<BR> 

</I></p>
<p class="dag">31 maart 2004</p>

<p class="tijd">19:00, Glenorgy Campground</p>
Een bekende spanning maakt zich van me meester, ik heb dat meestal voor een trektocht. Het is een soort onzekerheid ofzo. De komende dagen zijn we blootgesteld aan de elementen met alleen onze rugzakken en onszelf. Maar het is niet zo spannend als anders omdat we niet kamperen, maar van veilige warme hut naar hut lopen. Toch is het besef van eht naderende zware weer en het onvermijdelijke gezwoeg zoals gewoonlijk genoeg om wat kriebels in de buik te veroorzaken.

<p class="dag">DAG 1, naar Routeburn Falls</p>

<p class="tijd">8:30, Glenorgy Cafe</p>
We zitten zwaarbepakt te wachten op het busje van 'Info & Track' dat ons bij de Routeburn trailhead moet afzetten. De ochtend begon helder met een prachtige zonsopgang, maar inmiddels is het helemaal dichtgetrokken. Net als het busje is ook het slechte weer onderweg. Er hangt een aangename rust... eh, er hing een aangename rust. Zojuist stopt er een karavaan landrovers met 'lord of the rings' emblemen. Er wordt een lading toeristen gedumpt die allemaal om ons heen beginnen te krioelen en vragen of onze rugzakken zwaar zijn, zucht. Ach, over een uur zitten we in de stilte, lekker.

<p class="tijd">12:00, Routeburn Flats Hut (500m)</p>
We zitten onder het afdak van de toiletten onze droge muesli op te knabbelen, een experimentele lunch in plaats van de eeuwige hardkeks. Een paar meter verder op miezert het. Het stinkt een beetje en de sandflies vallen de onbedekte stukjes huid aan. Toch is het erg lekker om weer op weg te zijn, het leven is weer supersimpel. Stap-stap, hap-hap, snurk-snurk. Vandaag hoeven we niet ver, nog anderhalf uur tot onze hut. Hee, we zijn in Aspiring National Park en weer op weg naar Fiordland National Park aan de andere kant van de bergen, leuk.

<p class="tijd">14:30, Routeburn Falls (1000m)</p>
Net voordat het echt begon te regenen kwamen we aan bij de hut. Tot mijn verbazing is het er erg stil. Een handjevol trekkers en een handjevol dagwandelaars die nog door de regen terug moeten, brrr. Ondanks het droevige weer was het best een mooie wandeling door het beech bos met af en toe mooie uitzichten over de routeburn vallei. Nu dan maar een paar uur met een leesboek op schoot de regenachtige verte instaren, niet zo'n straf eigenlijk.

<p class="tijd">17:00</p>
De trekkers die van de andere kant komen, van MacKenzy Hut, zijn ook binnen. De meesten zijn tot op de laatste vezel doorweekt, ze hadden dramatisch slecht weer aan de andere kant van de pas. Morgen is het onze beurt, de 'alpine crossing', 5 uur naar MacKenzy hut. Het verbaast me een beetje dat er veel meer mensen van de andere kant komen dan van onze kant. Misschien vanwege de weersvoorspelling. De tegenliggers zijn al een paar dagen geleden vertrokken en onze lichting pas vanmorgen.

<p class="dag">DAG 2, Alpine Crossing</p>

<p class="tijd">7:30, Routeburn Falls</p>
Oh, kreun. Dit is zo'n dag waar ik later grijnzend over terug lees, maar die ik nu liever zou overslaan. Het stormt en regent pijpenstelen. Af en toe klinkt er een onweersklap. Dit is weer waartegen bijna geen regenkleding bestand is. Tot overmaat van ramp moeten we eerst ook nog een paar honderd meter stijgen, een zweterige bedoeling in regenkleding. Daarna de pas en de gevreesde 'alpine crossing' waar we urenlang onbeschut volledig blootgesteld zullen zijn aan het weer, recht van voren. Hoe dat is hebben we bijna een week geleden op de Kepler Track ondervonden. Kortom, een dag om in bed te blijven, maarja, dat kan niet op deze tracks. We hebben namelijk tickets en reserveringen, pfff. Dat geregelde is wel een nadeel, maar ik ben ook wel blij dat we nu niet kamperen. Een ander nadeel van de hutten is de snurkers. Vannacht was het weer raak, Petra had er een in het stapelbed boven haar. Onze verschillen in karakters werden goed duidelijk bij het omgaan met snurkers. Ik accepteer het  onvermijdelijke, probeer me er niet aan te ergen en slaap er doorheen. Petra wordt steeds driftiger, begint zelf herrie te maken en vannacht stapte ze zelfs uit bed om de snurker een klap te gaan geven. Beide aanpakken werken, maar Petra's aanpak was effectiever. Mijn aanpak werkt beter met betrekking tot het weer. Een geweldadige oplossing is er niet. Tanden op elkaar, blik op oneindig en mentaal uitloggen. Over een paar dagen klaart het vast wel weer een keer op.<br>
De ranger bracht 
Om ons humeur nog beter te maken laat Petra zojuist het ontbijt uit haar handen vallen. De opgeveegde drab zullen we nog 4 dagen moeten meesjouwen, zucht, je moet alle vuilnis namelijk weer meenemen.

<p class="tijd">11:00, Harris Saddle, Emergency Shelter</p>
Tjemig, mijn schoenen gaven het al na 10 minuten op. Het pad was een rivier en de watervallen om ons heen donderden spectaculair naar beneden. Mijn regenkleding werkt verder goed, maar Petra is weer doorweekt van het zweet. Normaal gesproken lopen we aanmerkelijk sneller dan de tijd op de kaart, maar nu hebben we 2 uur moeten zwoegen om hier te komen. Dit is de enige shelter en we moeten nog 3.5 uur naar MacKenzie Hut. We brunchen hier dus nog een keer en eten vanmiddag wel wat reepjes. Maar als je in je slaapzal ligt lijkt het allemaal een stuk erger dan wanner je er echt in loopt. Ons beider humeur is prima, Petra's humeur opmerkelijk goed voor de natte omstandigheden, en eigenlijk lijkt die storm wel mee te vallen.

<p class="tijd">15:30, MacKenzy Hut</p>
Pjew, best wel moe. Regen, hagel, wind, onweer en kou maakte het moeilijk om te rusten en behalve een repenpauze van 5 minuten zijn we in een keer doorgelopen. We hadden zelfs af en toe wat uitzicht op de Hollyford rivier en toen we de hut in zicht kregen brak zelfs even een paar minuten de zon door. Ik was wel opgelucht toen we weer afdaalden en in het regenwoud kwamen. We zijn weer in Fiordland National Park nu. De twee zwaarste dagen hebben we nu gehad, maar de komende dagen worden langer. Morgen slaan we vlak voor het einde van de Routeburn Track de Greenstone vallei in. Dan zal het ook een stuk rustiger worden op het pad al zijn we vandaag maar 10 tot 15 mensen tegengekomen.

<p class="dag">DAG 3, De Greenstone Vallei</p>

<p class="tijd">8:00, MacKenzy Hut (1000m)</p>
Hetzelfde ritueel. Om 7:00 wordt het licht en begint het geroezemoes waardoor iedereen gaat roezemoezen. Iedereen staat op en gaat ontbijt maken, dikke volle pap voor ons deze keer, van huis meegenomen. Het regent nog steeds en veel mensen zijn verkouden. Ik zelf inmiddels al 10 dagen, nog steeds dankzij die klote-pinguins. Gisteravond leek het wel sinterklaasavond. Met z'n alleen om de loeiende houtkachel met de schoenen braaf gezet. Niet in verwachting van kadootjes, maar in een futiele poging om schoenen, sokken, jassen en zelfs slaapzakken te drogen. Het droogt prima, maar het is nogal nutteloos omdat het vandaag toch allemaal weer nat wordt. Mijn systeem werkt. Regenbroek, regenjas en hoes over mijn rugzak en dooroverheen nog een keer mijn poncho. In mijn rugzak nog een waterdichte zak voor mijn kleren en papieren. Mijn spullen en kleren blijven droog, alleen mijn schoenen werken voor geen meter. Na een kwartier krijg ik natte voeten en loop dan de rest van de dag op zachte weke voetzolen. Toch valt de schade mee, nog maar 2 blaartjes. Dag 3 en nog geen problemen dus. Vandaag 5.5 uur tot McKellar hut aan de Greenstone Track.

<p class="tijd">12:00, Howden Hut</p>
We klommen het dal uit de wolken in. Dat was goed, want in de wolken regent het niet. De berg was net een grote groene spons die werd uitgeknepen. Overal stroomde water uit het mos dat zich verzamelde tot beekjes en watervallen. Af en toe klonk er een luider wordend geraas in de lucht en in de nevel doemde dan een schimmige witte waterval op die los in de lucht leek te hangen. Pas als je dichterbij kwam werd de groengrijze berg zichtbaar. Het was te koud en te nat om te rusten, dus we hebben de 3 uur tot Howden in een stuk afgelegd met af en toe een korte stop bij een watervalletje of een uitzonderlijk mooie bemoste boom.<BR>
Hier verlaten we trouwens de Routeburn Track. De meesten lopen nog 1 uur verder, naar de Divide en dan naar de wereld van warme douches, pizza's en wijn. Onze collega's fantaseren er luidruchtig over, maar voor ons zijn het nog een paar dagen van trekkingmaaltijden, stinkende sokken en regen. Maar ach, ik zou nog niet willen ruilen, nog niet.<br>
Een Amerikaanse bood aan om ons afval mee te nemen, een aanbod waar we graag op ingingen. We hebben The Divide trouwens al gezien, 9 dagen geleden kwamen we er op weg naar Milford Sound met de auto langs en hebben een poosje naar de stoere rugzakkers staan kijken die met grote grijnzen de routeburn afkwamen en zich met overgave in onze wereld van douches en pizza's stortten. Maar voor ons is het nu nog 2 uur tot de volgende hut, McKellan.

<p class="tijd">16:00, McKellan Hut</p>
Deze hut heeft een wat andere uitstraling. Klein, 1 ruimte, geen aparte bunkouse, geen gasstellen. Het is wat primitiever, wat ruiger, wat nog benadrukt wordt door een kerel die zojuist in een camouflagepak met geweer komt binnenlopen, een jager. Verder is er een ranger en een japanner, dezelfde jappanner die al 3 dagen voor ons uit loopt en dat nog 2 dagen zal blijven doen. Het regent.... nog steeds. In het bos blijf je nog redelijk droog, maar het begint wat eentoning te worden. De laatste uren heb ik niet meer zo bewust meegemaakt. Af en toe in gedachten verzonken, af en toe gedachtenloos. De kadans van het gesjok is een beetje hypnotiserend en door het gebrek aan afleiding zink ik dan af en toe verrassend diep weg en komen er herinneringen aan gebeurtenissen en gesprekken naar boven die ik dacht vergeten te zijn. Wat werkt het brein soms merkwaardig.<BR>
De man met het geweer is een jager, hij jaapt op herten. Herten schijnen nogal een plaag te zijn, toch hebben we er nog geen een gezien. Eigenlijk vind ik het niet zo sympathiek dat die beesten allemaal afgeknalt worden, maarja, een plaag. Tegenstrijdige gevoelens.

<p class="tijd">18:00, McKellan Hut</p>
We hebben even met de jager zitten praten en hij liet ons zijn buit zien. Het karkas van een jong hert en een paar mooie hompen vlees. Tot mijn grote genoegen vroeg hij of we een koekepan hadden en voor ik het wist stond ik hertenbiefstukjes te braden. Oh, wat lekker, oh wat had ik daar een zin in naar een paar dagen droogvoer. Wat sappig, wat vers, wat verrukkelijk. Natuurlijk politiek incorrect als groenlinkser, maar ik vind dit toch wel een eerlijke manier van vlees verkrijgen. Beter dan de achterkamertjes executie van ons vee, al laat ik thuis een biefstukje ook niet staan. Jawh, ik zou best jager kunnen zijn denk ik, en toch nog groenlinks stemmen (om andere redenen uiteraard).

<p class="dag">DAG 4, Droog!</p>
<p class="tijd">7:00, McKellan Hut</p>
Het is net licht geworden. De jagers zijn weer vertrokken om een nieuwe lading hertenvlees te halen de hut is weer in diepe rust. Het is droog en ik kan de besneeuwde toppen zien. Waarschijnlijk een tijdelijke situatie, want voor de komende dagen is meer regen voorspeld. Vandaag wordt een wat langere dag. Volgens de kaart is het 7.5 uur lopen naar de Greenstone hut.<BR>
Ik probeer nog steeds tevergeefs mijn verkoudheid eronder te krijgen. Daarvoor had ik een of andere kuur met grote capsules die ik moest slikken met extra sterke voor 's nachts. Daar sliep ik inderdaad geweldig op. Maar gisteren vergiste ik me en nam ik 'de blauwe' in de middag. Dat ondekte ik 's avonds pas, maar ik begrijp nou wel waarom ik zo ongeveer in trance door het bos liep. Maar nu is alles op en ik snuf en hoest nog steeds.

<p class="tijd">11:00</p>
Halleluja, het is goed weer geworden. Halfbewolkt en droog. Helaas is de Greenstone vallei niet zo spectaculair, eerder vredig. Maar goed, liever vredig en zonnig dat ruig en nat zonder uitzichten. De eerste kilometers liepen niet lekker. Voornamelijk modder, stenen, modder, boomwortels, modder en modder. Maar nu zijn we in een brede aangename vallei terechtgekomen waar het even makkelijk loopt. In de bosrand zingen vogels en van de berghellingen klateren watervallen. Jah, het mag wel even zo.

<p class="tijd">12:30</p>
Rustig stappen we voort. Je zou het landschap in deze lichtbeboste vallei misschien enigzins saai kunnen noemen, maar ik noem het liever rustgevend. Het landschap is tot rust gekomen, net als het weer, het pad en wij. 
Het loopt nu makkelijk en vlot en zwijgzaam bewegen we ons voort. Stroomafwaards met de Greenstone River steeds binnen gehoorsafstand en regelmatig worden we getraktreerd met een uitzicht op de rivier. 
Vandaag is een lange makkelijke dag. Dat klinkt tegenstrijdig, maar de afgelopen dagen zaten vol moeilijke zware uren terwijl de uren nu rustig voorbij glijden, zelfs de uren zijn tot rust gekomen.

<p class="tijd">17:00, Greenstone Hut</p>
Lekker moe. Het is altijd een plezierig ritueel, het eind van een wandeldag. Opgelucht gooien we de rugzakken af en schoppen we onze schoenen uit. Loopkleren uit, avondkleren aan en de tas met eten en lekkers op de kop om te kijken wat we nog allemaal hebben. Inmiddels staat een pan thee te trekken en beginnen we aan onze overnachtingsplek te wennen. Deze hut is nieuw, ruim, schoon en heel stil. Alleen de zwijgzame Japanner is er al, de op zichzelf gerichte Israeli's zijn onderweg. Samen met deze twee rustige Nederlanders zal dat wel de voltallige bezetting zijn voor weer een vrolijke gezellige avond, pfff. Ach, gisteren werd het ijs enigzins gebroken toen ik mijn gescoorde hertenbiefstukjes met de rest deelde en vanmorgen hebben we nog even met het israelische meisje zitten babbelen. De Kepler club was leuker.<BR>
Tja, die hutten. Het dwingt je toch tot wat sociale omgang met anderen en dat is niet ieders sterkste punt, ook niet altijd het mijne. Eigenlijk zit ik daar meestal ook helemaal niet op te wachten als ik op trektocht ben. Ik doe het voor mijn natuurbeleving en vaak vind ik andere mensen dan storend. Soms klikt het, maar er zitten meestal wel wat personen bij waar ik me wat aan erger en dat staat toch de echte natuurervaring in de weg. Daarvoor moet ik blijkbaar toch mijn tent bij me hebben. Dan kan ik 's avonds rustig de dag verwerken in plaats van ondergedompeld te worden in het rumoer. Maarja, gezien het weer van de afgelopen dagen was dit toch wel de beste optie. En best leuk om dat huttengedoe ook een keertje mee te maken, maar volgende keer weer kamperen.

<p class="dag">DAG 5, Terug naar Lake Wakatipu </p>
<p class="tijd">7:00, Greenstone Hut</p>
Merde, het regen weer. Tjemig, de israeli's zijn eerder wakker dan wij, dat gebeurt niet vaak. Maar ik was de japanner net voor en dat gebeurt ook niet vaak. Waarschijnlijk zegt het iets over onze loopsnelheden. We moeten allemaal de bus om 14:00 halen, de enige bus. En de japanner is het snelst, dan wij, dan de israeli's.<BR>
Gisteren aan het eind van de middag kwamen er twee bejaarde trampers binnenhobbelen met twee grote rugzakken op hun rug. Ze zijn over de 70 en voordat ze op hun (te drukke) kleinkinderen gaan passen gaan ze eerst nog even een paar dagen backpacken. Allemachtig, petje af, ik hoop dat ik daar nog toe in staat ben op die leeftijd.<BR>
De laatste dag, 3 tot 5 uur lopen staat er. Meestal zijn we aan de snelle kant, maar meestal betekent zo'n groot verschil in verwachtte looptijden dat het pad slecht is en deze enige bus willen we niet missen. Vandaag komen ook wij weer in de wereld van douches, wijn en pizza's. Jippie!.. en jammer.

<p class="tijd">12:30, Greenstone Carpark</p>
We zijn er. We hebben de 3.5 uur in hoog tempo afgelegd en hebben nog 1.5 uur tot de backpacker express ons komt halen. En dat is geen straf, de zon schijnt en de vogels fluiten. Het is lekker rusten na 5 dagen lopen.<BR>

<p class="tijd">Glenorgy, de volgende dag</p>
We werden op tijd opgepikt door de backpackers bus en naar een jet boat gebracht die ons met grote snelheid het meer overzette naar Glenorgy.<BR>
Terug in de beschaving. Wijn, chips en verse tomaten. En de heerlijke rust en privacy van mijn eigen tent, ik heb heerlijk gegeten en heerlijk geslapen. Maar ook weer de wereld van de schreeuwende tv in de kookhut, mobiele telefoons en auto's. Dat komt nogal opdringerig over, weer even wennen. Het is fris en half bewolkt, prima weer met dramatisch licht op de 'misty mountains'. We gaan noordwaards, verder met onze verkenning van Nieuw Zeeland...

<hr>
<!--#include file="menu.htm"-->
<hr>
</BODY>
</HTML>
