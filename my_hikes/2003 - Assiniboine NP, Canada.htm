
<!-- saved from url=(0042)https://web-of-wyrd.nl/xs4all/noor2002.htm -->
<html><head><meta http-equiv="Content-Type" content="text/html; charset=windows-1252">

<title>Mount Assiniboine NP, BC, Canada 2003</title>
</head>
<body>
<hr>
<p class="dag" align="center">Mount Assiniboine NP, BC Canada 2003.</p>
<hr>

<li><A HREF="https://uilennest.net/hiking_nico/hike/30/">website</A></li>
<hr>


<p class="dag">DAG 21 – Assiniboine I</p>
<p class="tijd">9:30, Canmore</p>
Leuke sfeer, gezellig druk, goede muziek. We zitten even in een koffiehuisje in Canmore. Het laatste restje beschaving op te snuiven voor we weer 4 dagen de wildernis in gaan. Leuk stadje. Het viel mee met de kou. Het vroor inderdaad 7 graden buiten, maar in de tent bleef de thermometer net op 0 steken. De slaapzakken voldoen prima en we hebben het niet koud gehad. We zijn nu buiten de nationale parken in het ‘gewone’ canada. Canada lijkt een soort kruising tussen de USA, noorwegen en een vleugje frankrijk. Het wat kille natuurschoon en de houten kerstsfeer van skandinavie, de gezelligheid en het stratenpatroon van de USA, maar wel met meer Franse kwaliteiten. En dan hebben we het voedsel in quebec (het echte franstalige canada) nog niet eens geprobeerd.</p>
<P>We hebben niet zo’n heftige dag voro de boeg vandaag. 14 km lopen en volgens mij nauwelijks hoogteverschil. Volgens de ranger in Banff moeten we 400m overbruggen, maar mijn kaart laat daar niets van zien, naja, we zien het wel. Maar zelfs met 400m erbij is het niet zo zwaar. De rugzakken zijn wel zwaarder nu. De hardkeks zijn bijna op (gelukkig) en we hebben nu ‘gewoon’ eten mee. Veel zwaarder en het neemt meer ruimte in. Petra heeft zelfs een blik bonen mee. We hebben nog niet ingepakt en we zijn nog lang niet bij de trailheid, dus die 14 km komt weg goed uit (maar da’s geen toeval natuurlijk). Mooie zonnige dag, al komt er nu in een hoog tempo sluierbewolking aanzetten. Een weersomslag op komst?</p>
<p class="tijd">14:30, BR9</p>
Nadat we langzaam en grondig onze rugzakken hadden ingepakt gingen we om 12:00 op weg. Dat rustige ongestoorde inpakken geeft altijd een soort rustgevend gevoel. Die concentratie is voor mij altijd een soort meditatie. Je ziet dan al je spullen weer even en je begint precies te beseffen wat je gaat doen en dan weet je dat het allemaal klopt. Ik schrok even van het gewicht en volume van mijn rugzak met het extra eten, extra warme kleren, extra brandstof en een natte zware tent. Maar eenmaal op weg viel het erg mee. De onvermijdelijke waarschuwingsborden voor grizzlies maken verrassend genoeg eigenlijk nog nauwelijks indruk na onze Kluane wandeltocht 2 weken geleden en onze ontmoetingen met de beren in Alaska. We houden natuurlijk flink rekening met de beren en gedragen ons volgens het boekje, maar we lopen er niet constant meer aan te denken. Het gaat vanzelf. Het pad was breed en goed en er was niet al te veel hoogteverschil. Het ging eigenlijk gewoon als een speer en 2 uur later waren we bijna op campground BR9 voor een lange luie siesta. Het is nog minder dan een uur naar McBride Camp. Een zeer kort dagje dus, 3 loopuren. We zijn qua afstanden niet zo ambitieus deze keer. Omdat we de omstandigheden hier in de Rockies niet kennen en omdat we vlakbij het sneeuwseizoen zitten willen we ruimschoots aan de veilige kant blijven zodat we nog heel wat reserves hebben mochten we toch onverwachte obstakels tegenkomen, we zijn immers altijd maar met z’n tweeen. Het gaat dan vooral om sneeuw en ijs. Als er een halve meter verse sneeuw valt redden we het wel 15 km terug in een dag zwoegen, maar bijvoorbeeld 3 dagen van 25 km terwijl je spullen nat worden en je eten opraakt zou niet prettig zijn. Maar vandaag zitten we dus heel ver aan de comfortabele kant, iets te ver voor mijn smaak eigenlijk.</p>
<P>We zijn dus op weg naar Mount Assiniboine Provincial Park, een park waar geen wegen naartoe lopen, alleen trails. Het park zou een van de juweeltjes van de Rockies moeten zijn. Morgen bereiken we het park via Assiniboine Pass en over 3 dagen verlaten we het weer via Wonder Pass. Twee dagen in het besloten en verstopte park waar je alleen op spierkracht kan komen, wauw, kicken!</p>
<p class="tijd">17:30, McBride Camp (11U PS 04032 39887)</p>
Doodstil is het hier, bijna onheilspellend stil. Zelfs nauwelijks een vogel te horen. We hebben de tent opgeslagen in een dicht dennenbos, we zijn de enigen hier. De lucht is betrokken met een soort dikke grijze sluier waar nog net een vaal zonnetje doorheen prikt. Een spookachtig schaduwloos licht. Omdat we qua beren niet bij onze tent mogen koken of eten hebben we onze toevlucht gezocht op de veranda van een afgesloten hut waar doodshoofden van elanden ons kil aanstaren. Er dreigde geen water te zijn, maar ik ben even op verkenning gegaan en vond op zo’n 300m van ons kamp een riviertje. Het water moet hier vanwege de giardia bacterie gekookt worden. Mijn waterfilter is in Kluane kapot gegaan, maar het is geen probleem, ik heb 2 propaantankjes meegenomen, brandstof zat. Vooral vanwege de stilte kost het even wat moeite om ons helemaal comfortabel te voelen hier. Een paar nieuwsgierige volgels helpen er wat bij, net als een paar flinke slokken Vodka. Ditmaal heb ik me ondanks het gewicht wat meer luxe veroorloofd. Flesje drank, zakje pinda’s en een leesboek. Ditmaal heb ik ook een goede kaart en ik zie dat m’n kompas hier nog steeds 25 graden afwijkt ten opzichte van het werkelijke noorden. Dat komt door de ligging van de magnetische pool ergens in noord-canada, vanuit Nederland is er momenteel helemaal geen afwijking. Iets om goed rekening mee te houden tijdens het lopen. De zon verdwijnt om 19:40 over de rand van de planeet en komt om 7:30 aan de andere kant weer omhoog. De daglengte is dus nagenoeg 12 uur en wel op de hele wereld omdat we vlak bij het moment zitten waarbij de zon de evenaar passeert, het begin van de herfst. Het is 18:00, 10 graden celcius en we zitten op 1900m. Data, op een of andere manier werkt data geruststellend. Alsof je je omgeving dan voor een deel begrijpt. Maar waarom is het hier toch zo stil in het bos? (opmerking achteraf, misschien het onbewuste besef dat we 2 dagen later vlak bij deze plek een angstig avontuur zullen gaan meemaken?.. (spannende muziek zwelt aan)</I>).</p>

<p class="dag">DAG 22 – Assiniboine II</p>
<p class="tijd">8:30, McBride Camp</p>
Vannacht begon het te regenen en erg hard te waaien. Wij stonden goed beschut in het bos, maar er was niet veel fantasie voor nodig om te bedenken hoe de zakken met eten uit de berenpaal zouden waaien, waarna vervolgens de inhoud door de talloze eekhoorns door heel het bos zou worden verstopt. Met zonsopgang werden we gewekt door het gekwetter van eekhoorns,oh,oh. Ik kroop de tent uit en werd begroet door een prachtige blauwe hemel. Snel op zoek naar de etenspaal, 200 m. verderop en tot mijn opluchting hingen alle zakken nog fier in top. Tent afbreken, inpakken en ontbijten bij de "warden cabin", waar het uitzicht het mooist is. Sneeuwpieken lichtten op in het nog zachte zonlicht en aan onze voeten de roodgele vallei met de Bryant Creek waaruit we ons drinkwater halen. M’n waterfilter is nog steeds kapot en ik heb hem niet eens meegenomen. De chloordruppels schijnen niet te werken tegen giardia, dus ik kook het water een paar minuten. Gas zat. Vandaag gaan we de Assiniboine pas over en het park in. De pas is zeven kilometer hier vandaan, 400 hoogte meters stijgen. Het weer is prachtig, het wordt mooi lopen vandaag.</p>
<p class="tijd">12:00, Assiniboine Pass</p>
Pjew, twee en half uur flink doorgelopen en nu zitten we net onder Assiniboine Pass, nog net uit de wind. We hebben de berg zelf, de Matterhorn van de Rockies, al boven de pas zien uitsteken. Z’n spitse top van 3618 m. hoog lijkt wel wolken te genereren, aan de leizijde is er constant een sliert te zien. Prachtig landschap. Hellingen met groene sparren en dennen en gele larixen. Daartussen rode en gele struikjes en wat jeneverbes met blauwe bessen. Kleurrijk allemaal. Toen we naar de pas begonnen te stijgen keken we terug op de route die we de laatste anderhalve dag hebben gelopen door de beboste valleien. Bijna bij de pas, bijna in het park.</p>
<p class="tijd">15:00, Lake Magog</p>
Het gaat even wat minder florisant. Toen we de pas overstaken begon het te regenen en werd het niet meer droog. Het landschap is schitterend, maar Mount Assiniboine is helemaal in de wolken verdwenen. We hebben snel de tent opgezet en zitten nu aan een late lunch onder een gropeje bomen die de regen nog net tegenhouden. Een lunch van energierepen en thee. Een tweede tegenvaller is dat er geen water lijkt te zijn. Het lijkt erop dat ik water uit de plassen moet gaan scheppen of helemaal naar het meer moet lopen. Niet leuk, maar mijn humeur kan er wel tegen. Petra’s humeur heeft wel een dieptepunt bereikt en dat werkt wel op mijn humeur.</p>
<p class="tijd">16:30, Assiniboine lodge</p>
Belachelijk, we zitten nu in een lodge kruidenthee met koekjes te verorberen. De lodge ligt op een half uurtje lopen van de campground met uiticht op lake Magog en Mount Assiniboine. Er kwam zelfs een luxe japanner aanlopen om te vragen of de sauna wat warmer kon, huh!?? Het blijkt dat er dagelijks een helicoptervlucht naar deze lodge is. Toch niet helemaal alleen maar bereikbaar te voet dus, jammer. Maar we grijpen wel de kans om even op te warmen en op te drogen. We beschouwen het maar als vervroegd diner dat gelijk volgt op een verlate lunch. Reepjes als lunch, koekjes als avondeten, Petra’s humeur is gelijk weer een stuk beter. Wat een prachtig landschap hier. Het waterprobleem is ook opgelost, we vonden achter de campground een piepklein stroompje dat uit een helder bronnetje kwam.</p>
<p class="dag">DAG 23 – Assiniboine III</p>

<p class="tijd">7:00</p>
shit, ik ben ziek. Zware koppijn, misselijk, rillerig. En twee dagen lopen naar de auto, great. Het was zowiezo een onrustige nacht. Het stormde en de tent stond te dansen. Om ons heen klonk het geluid van steenlawines die door de harde wind losraakten van de berghellingen. Oef, ik ben te misselijk om te schrijven...</p>
<p class="tijd">13:00, Magog Lake</p>
2 aspirines, 2 koppen thee, 2 keer poepen en tegen heug en meug een paar hardkeks. Even schudden en klaar. Ik voel me in ieder geval een stuk beter en ik kan er in ieder geval de humor van inzien dat Petra reageert met ‘even een foto maken voor Geert</I>’ (een collega die het opviel dat wij altijd foto’s van elkaar maken op ellendige momenten) en daad bij woord voegt. </p>
<P>Wat een prachtige zonsopgang haddden we. Het is helemaal helder en de top van Mount Assiniboine ving het eerste rode licht. Even later begon het zachte licht door het gele larixbos te schijnen, te mooi voor woorden. Ik kwam tot de conclusie dat dit misschien wel de mooiste plek is waar ik ooit ben geweest. Iedereen die we de afgelopen week over Assiniboine gehoord hebben zei al zoiets. </p>
<P>We zijn een fikse ochtendwandeling gaan maken en zijn zojuist pas terug. We moeten vandaag Wonder Pass over en het park uit, morgen moeten we namelijk terug zijn bij de auto anders gaan ze ons zoeken. Jammer, net als in Kluane had ik hier nog wel een nahctje willen blijven, we hebben nog genoeg eten. Net als in de VS moet je hier van tevoren permits halen voor de campings. Dat beknot toch je vrijheid wel merk ik. Wat dat betreft is het in Europa leuker backpacken, maar daar is de wildernis weer een stuk dunner gezaaid. De tijd is op, we hebben nog ongeveer 5 uur te gaan en om 19:30 is het donker. Het liefst kom ik maximaal 1 uur voor donker aan, zodat we nog water kunnen halen en dineren (opmerking achteraf: en dat bleek een goede beslissing, spannende muziek zwelt aan....</I>). Over een ruim halfuur op weg dus, moet kunnen.</p>
<p class="tijd">16:30, Marvel Lake</p>
Het gaat als een speer. We zijn Wonder Pass over en aan de andere kant afgedaald tot zo’n 200m boven Marvel Lake. Een wonder dat ik nog leef, want volgens mij heb ik de hele weg naar Wonder Pass mijn adem ingehouden. Wat een ongelofelijk mooi pad tussen de gele larixen, klaterende felblauwe beekjes en besneeuwde bergen. Het is niet voor niets een World Heritage Site. Op onze campsite stonden ook nog een paar andere backpackers die iik met zulke grote grijnzen rondliepen. "what a beautiful day eh?</I>". Het licht wordt alweer zachter, maar het is nog maar 6 km tot de campsite, max anderhalf uur (sure). Dit is zeker de mooiste wandeldag van deze reis. Te mooi om koppijn te hebben en gelukkig is die verdwenen. Alleen nog zere voeten, lekker, hehehe.</p>
<p class="tijd">19:30</p>
Tjemig, toen werd het toch nog spannend. Er stond een bordje dat de richting naar de campsite aangaf, maar dat was een ander pad dan er op mijn kaart stond aangegeven. Omdat ik een goede kaart had en die route korter was besloot ik dat pad te volgen. Het pad begon breed en duidelijk, maar het werd steeds vager. Langs rivieren, moerassen en door dik donker zompig bos tot het zo dicht werd dat we niet eens meer konden zien waar we vandaan kwamen. Het begon duidelijk schemeriger te worden en in gedachten zag ik de beren om ons heen zich lekker uitrekken en aan ontbijt beginnen te denken. We konden niet zien welke kant we opmoesten, alles zag er hetzelfde uit. Wegen, huizen en mensen zijn hier niet, het volgende dorp is tientallen kilometers verder. Goddank had ik een kaart en mijn GPS (anders zou ik nooit zover zijn doorgelopen natuurlijk) en we struinden dwars door het vermolmde bos het pijltje acherna in de richting waar de campsite moest zijn. Die lokatie had ik thuis van de kaart gehaald in mijn GPS geprogrammeerd en op zo’n moment vraag je je opeens af of je niet ergens een foutje heb gemaakt. Het liep lastig omdat de dekking vaak wegviel vanwege het dichte bos en mijn kompas bijna onbruikbaar was vanwege die 25 graden afwijking. Op zich is dat geen probleem, je draait hem gewoon 25 graden door, maar ik wist niet of dat oost of west moest zijn. (achteraf ontdekte ik dat mijn GPS dat ook keurig aangeeft). Petra liep vloekend en tierend achter me aan en ik durfde het bijna niet te zeggen toen we de doelcoordinaten hadden bereikt en er helemaal niets te zien was, SLIK! Tijd voor plan B. Ik zocht aan de hand van de coordinaten uit het GPS onze exacte lokatie op de kaart en vond het riviertje waar we stonden. We zouden gewoon het riviertje volgen tot we bij een pad kwamen. Een minuut later struikelde we over een pad en gelijk zagen we een bordje camping, we zaten nog geen 100m mis. Niet slecht voor een 1:100.000 kaart. Die camping was ook niet te zien van 100m afstand. Er staat niemand en er is niets anders dan een poepdoos en een berenpaal een paar honderd meter verderop. Net voor donker binnen pjew, ik ben blij dat ik dat extra uur had ingebouwd. Maarja, ‘binnen’ is ook erg relatief. We zitten nog in hetzelfde bos in hetzelfde tentje. Als we de ‘uitgang’ niet hadden gevonden hadden we ook gewoon onze tent ergens opgezet en alleen zelf ons eten in een boom moeten hijsen (we hebben daarvoor zelfs speciaal een stuk touw meegenomen). De zon is onder en we zitten nu bij de berenpaal te koken, helemaal alleen in het grote berenbos, kicken hehehe. Even een extra slok Vodka voor de schrik en nog een omdat we vandaag meer dan 20km hebben gelopen. En nog een omdat we het verdiend hebben en nog een... hee... leeg, shit. Ah, de tent staat en we zijn op minder dan een dagmars van de auto, een geruststellende gedachte.</p>

<p class="dag">DAG 24 – Assiniboine IV</p>
<p class="tijd">8:30</p>
Na een haastig diner in het schemerdonker hesen we het eten, het afval en de kookspullen omhoog en kropen in de tent. We hadden dorst en hebben een gokje genomen met het bronwater en het ongekookt gedronken. Geen problemen gekregen gelukkig. Dat gokje nemen we meestal, meestal chloreren we het water alleen en dat is niet goed genoeg om giardia uit te schakelen. Maar omdat we toch propaan over gaan houden (we mogen het niet meenemen in het vliegtuig naar Ontario over een paar dagen) koken we het water nu grondig. </p>
<P>De laatste trekkingdag, een makkie. 13 km hetzelfde bospaadje volgen als 3 dagen geleden. Dan terug naar Canmore, dan naar Banff. Douchen, weken in de hotsprings en dan naar de japanner! We gaan onszelf verwennen. Het is weer strakblauw en het vriest een paar graden. Dat laatste valt nog nauwelijks op. We kruipen elke dag als michelinmannetjes uit de tent, vol truien, vesten, jassen , mutsen en handschoenen. Net als die ‘berendreiging’, die valt ook nauwelijks meer op. We lopen met een belletje, een fles peperspray binnen handbereik en we zijn voorzichtig meteten. Maar dat is allemaal een automatische geworden en we zijn niet bang meer gelukkig.Alleen toen we gisteren dwars door het bos aan het zwoegen waren en het schemerig begon te worden werd het wat griezelig en risicovoller. Flink lawaai maken dan.</p>
<p class="tijd">13:00, Mount Shark Trailhead</p>
Been there, done that, got the t-shirt, yeah! We hebben in een hoog tempo te laatste 13 km afgelegd, vooral Petra was nauwelijks bij te benen. Ze babbelde over pakken sap en cola terwijl mijn vizier gericht was op een grote zak chips die in de auto op mij wachtte. We merkten dat we binnen ‘day hike’ afstand van de trailhead kwamen. Lichtbepakte en vooral erg schoon uitziende (geurende!) mensen die met meestal een vriendelijk ‘hi’</I> lichtvoetig voorbijstapten. In het achterland gaat dat wat anders. Ongeschoren, ongekampde en zwaarbepakte grijnzende gezichten zonder make-up en geurtjes die allemaal even stoppen om een praatje te maken. Je komt er ook maar een handjevol tegen en elke ontmoeting is toch meestal een ontmoeting met een gelijkgestemde daarginds. Daarginds, zucht, nu zijn we weer hier. Ook mooi, ook leuk, maar niet hetzelfde als daarginds. Ik heb altijd wat heimwee naar daarginds. God wat was het daarginds mooi.</p>
<p class="tijd">00:00, Banff</p>
De rest van de dag brachten we zoals gepland door in luxe en ledigheid. We reden terug door het ontzettend leuke Canmore naar Banff, waar we onze tent weer opsloegen op Tunnel Mountain campground. Daarna op naar de hotsprings voor een alnge ontspannende weeksessie. Het was er ontzettend druk, overal eigenlijk, het is zaterdag. </p>
<P>Naast ons in bad zaten twee aziaten en we raakten druk in gesprek met Yen en Wei (Francesca) uit China. Ze zijn 3 jaar geleden uit Beijing naar Canada verhuist. Toen we halverwege de avond honger kregen en de sterren al aan de hemel stonden gingen we met z’n vieren op zoek naar een restaurant en na wat omzwervingen kwamen we bij een italiaan terecht. Leuke gesprekken. Ik was vooral geinteresseerd in hun leven in China, het beeld van het westen dat ze daar hadden, de vrijheden en onvrijheden en hoe ze het communisme ervaarden. Ze vertelden honderduit. Wat interessant (niet erg onverwacht) was dat de chinezen zelf een heel ander beeld van hun leven in china hebben dan wij westerlingen. Ze voelen zich niet onderdrukt of onvrij, maar sommige zaken nemen ze gewoon als vaststaand en onveranderlijk aan. Zoals het feit dat politiek en overheid niet te beinvloeden zijn. Maar volgens Wei en Yen heeft dat weinig invloed op hun gemoedstoestand of levensgeluk. Pas toen ze daadwerkelijk in Canada kwamen werden ze aangenaam verrast door de openheid van de politiek hier, maar het speelt geen hoofdrol voor ze. Veel belangrijker is om je ergens thuis te voelen zei Wei, familie, zekerheid, een baan. Tja, blijkbaar zijn er vaak toch meer overeenkomsten dan verschillen en schat ik als buitenstaander een andere cultuur toch vaak verkeerd in omdat ik het vanuit mijn eigen gezichtspunt probeert te begrijpen, dat is bijna onvermijdelijk. Als mijn enige informatiebron de westerse media is dan kan ik ook niet met het juiste gezichtspunt kijken en kan ik het niet begrijpen, ik (en wie niet) schat het dan per definitie verkeerd in en probeer me dat ook te beseffen. Daarom vond ik het zo leuk om met ze te praten en vragen te stellen. Yen beaamde dat en zei: "in china we say: ‘seeing it once is better than hearing it a thousand times’</I>". "Yup</I>", zei ik, "you never know if you never go, cheers!".</I> Natuurlijk weet ik nou nog niks, maar weer net ietsje minder niks.</p>
<P>Tjonge, pas tegen middernacht terug. Tot nu gingen we naar bed als het donker en koud werd, voor 20:00. Deze ernstige rithmeverstoring geeft het gevoel dat het avontuur bijna voorbij is. We maken het eten op, pakken vast wat en bedenken wat we de laatste 2 dagen gaan doen. Maar het gevoel klopt niet, het is namelijk nog helemaal niet voorbij. We vliegen overmorgen naar Toronto en dan hebben we nog doodleuk 10 dagen in het oosten van Canada. Eigenlijk vind ik het veel leuker in Canada dan ik verwacht had. We doen en zien zoveel verschillende dingen dat ik het gevoel heb alsof we al maanden op weg zijn. En ik zou nog wel maanden willen doorgaan, wat is reizen toch leuk.</p>


</body></html>